Стара Загора е град, разположен в Южна България, и един от основните икономически центрове в страната. Той е център на едноименните община, област и на регионалната асоциация на общините РАО Тракия.

С население от 149 137 души по данни на ГРАО към 31.12.2014 г., Стара Загора е 6-та по съвкупно население в страната, но 5-ти по големина по население до 18 г. със значителна преднина пред 6-я Русе, който пък има значителна преднина в населението над 65 г. Стара Загора образува по данни на НСИ 5-тият по големина агломерационен ареал в България с население от 213 444 жители. В града се намира най-старият в Тракия български театър - Драматичен театър "Гео Милев". През 1925 г. е открита втората след София опера - Южнобългарската опера (днес Държавна опера Стара Загора). В града се намира античният Форум на Августа Траяна, а на 14 км от центъра на града е разположен националният балнеологичен курорт Старозагорски минерални бани.
